### 江南风情
胡绳
1994-03-11
第12版(副刊)
专栏：

　　江南风情
    胡绳
    （一）太湖
    风涛万顷越吴间，缥缈群峰碧水环。
    我欲霜秋来探橘，月明重上石公山。
    （二）寒山寺
    记曾幽梦到枫桥，夜半钟声卷怒潮。
    今日寒山寺门立，淡烟修竹雨潇潇。
    （三）横泾
    横泾阿妹试衣新，地北天南百样陈。
    犹忆荒村孤店日，风前唯有卖糖人。
    （四）同里镇
    凭窗汲水屋邻舟，小镇人家尽枕流。
    桥畔青鬟一篙去，随风渐入百花洲。
    （五）旧学前
    沧桑历尽古苏州，十里烟花处处楼。
    北塔应知扶杖客，踟蹰不见旧桥头。
    （注）旧学前为苏州玄妙观北的一条街道，距北寺塔不远。我少年时家在这里，现已成为闹市。
    （六）无锡农村
    鱼塘水满桂飘香，湖面风来稻渐黄。
    欲向农家问岁事，绿荫红瓦小楼房。
    （前五首１９９３年５月作于苏州，末一首同年９月作于无锡）
