### 题画四则
刘征
1988-11-15
第8版(副刊)
专栏：

    题画四则
    刘征
    小引
    小文用文言写，也算有点怪。一则“题画”从不用白话；再则用文言写杂文也算一体，多了不必，有一点无妨。有意搞此一篇，以示泱泱华夏，无所不有也。
        题虎尾兰图
    虎尾兰，一名虎皮掌，叶如长剑而披虎纹。盖树中之云杉崖柏，鸟中之苍隼皂雕，兵中之长枪大戟，人中之拔山力士，书中之长史藏真，画中之石涛八大，诗中之“子章骷髅”，词中之“大江东去”，曲中之“响当当的铜豌豆”也。岁在甲子，坐小斋写生，而以矮小之棘刺绕之，妙不可言。
    题汉柏二将军图
      “参天黛色本无伦，老去犹堪十亩阴。千古游人仰奇杰，何须封作大将军！”此余1985年游嵩山嵩阳书院时所作诗也。院中有汉柏二。一株伟岸无伦，另一株略逊。传汉武帝来此，误封大者为二将军，逊者为大将军，遂不可更易。武帝为明主，何聩聩乃尔！或狂者造语以讽世耳。量才之不平，自古而然，可慨。抑又不然。观此柏盘根踞石，香叶迎风，冥冥然，落落然，即隐幽壑而为燕雀之栖亦无愠色，焉知有大二之别，更焉知己身之高大否也。
    偶写柏形，悬之壁间。柏如老友相逢，拈其苍髯，向余颔首。
        题听噪图
  《听噪图》候君一民之大作也。一秃翁坐中庭大树下。上下四方有雀万千围之而噪。翔于天者意态冷然而间，似漫说风凉话：卧于檐者神色诡然而阴，似暗传中伤话；坐于枝者嘴脸威然而正，似妄说决断话；骑于墙者眉眼油然而滑，似巧说挑拨话；绕于耳际者狡然而酸，似歪说讽刺话；啄于鼻者狞然而狠，似横说骂詈话。乱糟糟，闹轰轰，咿咿呀呀，喊喊喳喳，令人目眩，令人耳聋，令人气馁，令人心死。而此翁者，目若无所视，耳若无所闻，悠然如坐空谷之中而听泉石松风之音。翁其有道者欤！世上雀族甚繁而有道如翁者盖寡。翁若举办防噪气功班，报名者必云集，万元户何难哉？候君见此语，必嗤我于聒噪中寻开心也。
      题鬼趣图
    清陈老莲《鬼趣图》，少时曾见。或头大如斗，或掌大如箕，或牛头蛇身，或獠牙狐尾，丑怪百态，不可端睨。韩非谓画鬼魅易，或未必然。老莲虽刻意求奇，实拙于画鬼者。既为鬼，必粉面朱唇作依偎相就状，必执手流涕作肝胆相见状，必慈眉善目作悲天悯人状，必慷慨激昂作仗义成仁状，若丑怪尽形于外，则表里如一之伟丈夫也，何鬼之有？是图已相失四十余年，偶题所忆如此。然如少年时题之，必不能作此语。　1988年11月辑抄。
