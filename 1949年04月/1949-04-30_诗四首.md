### 诗四首
柳亚子
1949-04-30
第1版()
专栏：

　　诗四首
    柳亚子
    三月二十五日毛主席自石家庄至北平，余从李锡老，沈衡老，陈叔老，黄任老，符定老，马寅老之后，至机场迎迓。旋检阅军队，阵容雄壮，有凛乎不可犯之概。是夜宴集颐和园，归而赋此。
    中国于今有列斯，万家欢忭我吟诗。
    华拿往事休怀念，希墨元凶要荡夷。
    民众翻身从此始，工农出路更无疑。
    伫看荼火军容盛，正是东征西怨时。
　
    二十三年三握手，陵移谷换到今兹。
    珠江粤海惊初见，巴县渝州别一时。
    延水鏖兵吾有泪，燕都定鼎汝休辞。
    推翻历史三千载，自铸雄奇瑰丽词。
　
    光明镫塔耀苏联，釜底游魂美利坚。
    原子金元休作祟，枭雄铁托岂能贤。
    长江自昔非天堑，逆豫何曾幸瓦全。
    百万大军南下好，夫差授首甬东天。
　
    昔日清宫今白宫，雍容谈笑酒樽空。
    客观环境原非偶，所见英雄信略同。
    傀儡登场嗤李密，文章投阁贱杨雄。
    中山衣钵君能继，大道之行天下公。
