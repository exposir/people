### 白石老人的诗

1958-01-04
第8版()
专栏：

    白石老人的诗
    梅花
    花开天下正风雪
    冷杀长安市上人
    笑倒牡丹无福命
    开时虽暖已残春
    双松立雪图
    岁暮寒风烈
    长松立冰雪
    人知心后凋
    不见通身节
    松小时或砍其枝，必留数寸，以保松之不死，树长大，所留枝包在树内，皮外不得见。
    独脚凳
  　吾乡牧童坐者
    独脚一个
    散手倒卧
    谁为扶持
    自家稳坐
    题友人冷庵画卷
    对君斯册感当年
    撞破金瓯国可怜
    镫下再三挥泪看
    中华无此整山川
    樊山老人后人学画
    采桑图乞题句
    桑干叶少得归迟
    人并蚕饥有所思
    贪把鸳鸯绣衣者
    那知五月卖新丝
    往事示儿辈
    村书无角宿缘迟
    廿七年华始有师
    镫盏无油何害事
    自烧松火读唐书
    余少苦贫，二十七岁始得胡沁园、陈少蕃二师，王仲言社弟兼师也。朝为木工，夜则以松火读书。
