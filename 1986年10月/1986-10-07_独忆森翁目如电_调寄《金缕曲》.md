### 独忆森翁目如电——调寄《金缕曲》
朔望
1986-10-07
第8版()
专栏：

    独忆森翁目如电
    ——调寄《金缕曲》
    朔望
    九月二十六日为已故印度森德拉尔大师百岁诞辰。先一日，中国人民对外友好协会集会纪念，缅怀老人多年为印中友谊呼吁奔走之劳绩。我在德里时有幸与森翁过从，观其布衣隆额行公卿间，坦荡诚挚，风骨嶙峋，复宽和可亲，不觉为之倾倒，及今难忘。今夕赋此，兼欲寄彼邦识者。
    我亦蹉跎久。卅年来，冰川望断，炎南故友①。官道咸阳音尘歇，白马长安立瘦。记不起，从前胜游。独忆森翁目如电，问后生到此心凄否？百代计，谁信守。
    君生丁亥吾己丑②。一霎间，锁摧镣折，无独有偶。才过旌旗风雨作，百废待兴成愁。何时是，国丰人寿？新命旧邦神杲杲，这东方须尔长携手：期共进，且好求。
    ①作者一九五六年离印返国。
    ②印度独立于一九四七年（丁亥），新中国成立于一九四九年（己丑）。
    北京，一九八六年九月二十五日
