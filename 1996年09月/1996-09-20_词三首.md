### 词三首
寓真
1996-09-20
第11版(副刊)
专栏：

    词三首
    寓真
    八声甘州访延安
    望朝暾渐薄凤凰山，塔影启绡岚。倚延河桥畔，楼堂相接，一带新颜。名震瀛寰圣地，何处觅当年？幽美杨家岭，岑静枣园。
    嘉岭高峰登览，见晴川宛转，烟嶂回环。忆成功伟业，卓绝历艰难。孰沉迷、升平歌舞，须警思、骄奢坠江山！瞻窑洞，领袖犹在，挥写鸿篇。
    扬州慢三关故址
    乱石流滩，涓涓山涧，春来浅唱缠绵。问千秋战事，似淡忘成烟。古塞下，半坡篱院，一蹊羊迹，数垄蔬田。草丛中，野花斑驳，点缀人寰。
    三关点帅，故辕门，壁颓台坍。想威猛当时，雄歌浩誓，空剩旗杆。纵把城楼重建，焉能使、气势如前！踏残阶登越，虫鸣一片清寒。
    石州慢金山岭长城
    大小金山，危控蓟门，峰岭重叠。长城滚滚如奔，崔嵬敌楼成列。险关当道，那时烽火冲天，将军威远江山阔。陈迹已千年，引豪情如昨。
    登越。望京楼上，夏雨轻飘，绿浓时节。广袤田疆，一派和平风月。歌靡舞软，孰将意气消磨，关山犹记当年烈！古北有英雄，正新开鸿业。
