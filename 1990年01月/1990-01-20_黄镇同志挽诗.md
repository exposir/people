### 黄镇同志挽诗
赵朴初
1990-01-20
第3版(综合)
专栏：

　　黄镇同志挽诗
    赵朴初
    每见辄欢欣，忽惊折榱栋。
    别君数日耳，噩耗初疑梦。
    诊室不期遇，只知寒气中。
    告我将入院，握手道珍重。
    那知不再逢，长留千载痛！
    君吾故乡人，多能自天纵。
    挥剑斩白蛇，提笔翔丹凤。
    折冲樽俎间，四海瞻飞鞚。
    功业不自矜，忧乐与众共。
    去岁返故乡，乡信为我诵。
    怨我久不归，令我深感动。
    因循负许诺，一年又轻送。
    君赠我画集，墨浪惊澒洞。
    岁寒青松操，晓唱雄鸡颂。
    坚志贯金石，豪情绝搏控。
    今朝瓣香献，凄闻哀笛弄。
    所期今后人，继志力致用。
    灵气育灵苗，代代勤播种。
    （一九九○年一月十二日）
