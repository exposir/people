### 诗五首
俞平伯
1959-05-11
第8版()
专栏：

    诗五首
    俞平伯
    津浦车中
    摇宕车茵误在家，不知身已在天涯。河淮长江衣带水，菜花黄绿柳舒芽。
    南京城内五老村、汉府新村，昔为污水洼，今建小花园，题赠绝句
    党群伟力无前古，人代天工万象春。污水沙平莲出水，百花齐放两新村。
    自金陵初至扬州，追怀朱佩弦兄
    昔年闲话维扬胜，城郭垂杨想望中。迟暮来游称过客，黄垆思旧与君同。（时与圣陶伯祥同行）
    题赠涟水县东风人民公社。詠河网化闻将推行于全县云
    水界碁枰网脉通，灌畦排涝乐年丰。眼看茅舍成华屋，花果桑林绿映红。
    归京途中
    才觉春回又勒春，梦中烟雨眼中尘。韶华亦似为颠倒，桃瓣飘残杏蕊新。
