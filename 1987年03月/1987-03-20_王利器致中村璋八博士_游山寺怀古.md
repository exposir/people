### ·王利器致中村璋八博士·  游山寺怀古
王利器
1987-03-20
第8版(副刊)
专栏：书简

    ·王利器致中村璋八博士·
    游山寺怀古
    日者，成都小聚，因得同游青羊宫、青城山道教两胜地，访问老君授尹喜玉册金书之古肆，漫步张道陵、范长生、孙思邈、杜光庭栖息之洞天，朝斗足仪，步虚可听，一切烦嚣，殆为洗涤净尽矣。
    回忆前时赴日讲学，与京都大学兴膳宏教授畅游诸山名刹，瞻拜唐招提寺，夜宿高野山寺，对鉴真东渡、弘法西来，于中日文化交流史上作出伟大贡献之高僧，平素之所向往者，尔时皆得身临其地，亲睹遗容法物，景行仰止，令人顿发思古之幽情。良以宗教文化，不分人我，不分种姓，至今咸能引人注目，使人归心，从而振发芸芸众生思想上之交流与共鸣，南华真人乃唱为闻在宥天下之说，殆不足以语於至人之达观也。
    青羊宫者，《大明一统志》以为“明初重建”。其青羊范铜为之，细推物理，当是明清人用以头衣之具耳。解放前，善男信女之来此间行香者，竞相抚摸，头痛摸头，脚痛摸脚，以为可治百病。其摸抚之处，光可鉴人，固信以为神物也。寻清人张问陶《船山诗草》卷七《青羊宫》云：“石坛风乱礼寒星，仿佛云车槛外停；常为吾家神故物，铜羊一角瘦通灵。”原注：“铜羊为先文端故物，自京移归，施於青羊宫，今甚灵异。”此青羊之所自来矣。不知当年遂宁张鹏翮捐舍诸此，其意何居，今乃为青羊宫添一神秘之景色，殆亦始料所不及矣。
    前者足下返沪之日，余亦于是时搭车赴渝，天上地下，分道扬镳，致未能来双流略叙别易见难之意，已请胡先华君代为相送，想早已平安抵沪矣。闻文旆将于二月间返东京，青鸟往还，飞渡在即，敢请当尊夫人于羽田相迓之际，为我代道胜常也。匆匆不一，顺贺新禧。
  　王利器
                                1987年元旦于北京。
    注：王利器是中国古典文学研究学者，中村璋八博士系日本汉学家，复旦大学交换教授，与王有十多年的学术交往。
