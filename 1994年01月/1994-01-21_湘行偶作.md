### 湘行偶作
胡绳
1994-01-21
第8版(副刊)
专栏：

　　湘行偶作
    胡绳
            橘子洲
    十年岁月去堂堂，又到洲头看橘黄。
    岳麓文风传百代，新声改革遍三湘。
    注：上次到橘子洲头在十年前。此次重到，并参观岳麓书院。
    　　　　汨罗
　探索长途上下求，心伤众女嫉无休。
　当年屈子行吟处，犹有滩声战盛秋。
    注：汨罗江畔有屈原祠。屈原《离骚》云：“路漫漫其修远兮，吾将上下而求索。”又云“众女嫉余之蛾眉兮，谣诼谓余以善淫。”
    　　　　岳阳楼（一）
    空水茫茫湖面平，涛声轻抚岳阳城。
　忧先天下后人乐，长忆先贤惕虑情。
    注：宋人范仲淹《岳阳楼记》：“先天下之忧而忧，后天下之乐而乐。”
    　　　　岳阳楼（二）
　登楼不恨十年迟，曳杖消摇鬓有丝。
　槛外风高龙起处，林间霜重叶红时。
    注：一九八三年秋由长沙游湘西时曾作诗云：“足迹此行遍四水，明年应上岳阳楼。”彼时岳阳楼正在大修，十年后始遂登楼之愿。
    　　　　　　　　    一九九三年十一月作
