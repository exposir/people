### 诗词六首
柳亚子
1959-06-21
第8版()
专栏：

    诗词六首
    柳亚子  遗作
    寄延安毛主席兼柬林伯渠吴玉章徐特立董必武张曙时诸公
                              一九四一年
    弓箭桥陵寂不哗，万年枝上挺奇花。
    云天倘许同忧国，粤海难忘共品茶。
    杜断房谋劳午夜，江毫丘锦各名家。
    商山诸老欣能健，头白相期奠夏华。
    寄陈毅将军一九四五年
    兼资文武此全才，重向江东卷土来。
    我喜故乡消息好，前锋直指雨花台。
    浣溪纱　二首　一九五○年
    十月三日，于怀仁堂观西南各民族文工团、新疆文工团、吉林省延边文工团、内蒙文工团联合演出歌舞晚会，毛主席命填是阕，用纪大团结之盛况云尔。
    火树银花不夜天，弟兄姊妹舞翩?，歌声唱澈月儿圆（注）。不是一人能领导，那容百族共骈阗？良宵盛会喜空前。
        （注）新疆哈萨克族歌舞团有圆月一歌。
    叠韵呈毛主席
    落魄书生戴二天，每吟佳句舞翩?，愿花长好月长圆。平等自由成合作，匈奴南诏更于阗，骅骝开道着鞭前。
    自题磨剑室诗词后　一九○八年
    剑态箫心不可羁，已教终古负初期。
    能为顽石方除恨，便作词人亦太痴。
    但觉高歌动精鬼，不妨入世任妍媸。
    只惭洛下书生咏，洒泪新亭又一时。
    送廖仲恺归粤兼呈何香凝夫人
                              一九二三年
    星云山斗望中遥，才识荆州便故交。
    早向天南称柱石，恰从海上送征轺。
    疮痍吴地来苏后，图象云台列宿高。
    一幅流民新粉本，闺中湘管待重描。
