### 贺昌群兄逝世十周年作诗三首纪念之
叶圣陶
1983-09-27
第8版()
专栏：

    贺昌群兄逝世十周年作诗三首纪念之
    叶圣陶
    一君生马边县，我生苏州城，东西相去远，涵芬缔友情。同寓景云里，日共饭与羹，有怀互告语，近游时偕行。后缘避寇氛，嘉州值良朋，故乡君已近，我则远不胜。寇机忽肆虐，弹落如雨倾，我居顿燔烧，老幼幸得生。狼狈抵君家，鸿光慰语诚。留居为辟室，供膳亟炊烹，书卷任展观，衣被助制成。复与农家谋，土屋为经营，编竹白粉墙，纸窗亦露明。落成入居之，颇爱野趣清，前临小溪流，潺潺静夜声。感君永不忘，情亲胜弟兄。
    二远来黄歇浦，游学乃初旨，察君之实迹，自学贯终始。是诚得其本，为学岂贸市，跬步不容虚，并宜躬践履。涵芬藏书富，涵芬多佳士，阅览并切磋，君遂趋治史。治史源爱国，由史审原委，爰知诚可爱，不以口号视。君尝求古逸，东渡衣带水，所求果入目，得宝无此喜。又尝盛呼号，恳切表深企，敦煌莫高窟，宝藏鲜可比，宜以大力量，究研并管理。古窟今辉煌，惜君未莅止。所举虽二事，爱国可见矣，毕生业绩多，大抵俱若是。
    三忆居嘉州日，示我盈尺稿，史学我甚疏，亦复心倾倒。又闻居宁时，善本运台岛，君则录其目，以备他日考。荒乱亘岁月，难为安枝鸟，恓惶转徙间，尚复事研讨。迨及开国后，安定知可保，勤奋更胜昔，书案共昏晓。完篇渐益富，付梓亦不少，遍读殊未能，大略我能道。法显与玄奘，西行蓄宏抱，一则遵陆往，归涉海波渺，一则俱陆行，荒漠绝水草，东西途径通，文化交流肇。汉唐致力多，撰著殊浩浩。考其土地制，食兵并至要，思想与艺术，精研作介绍。扶桑遣唐使，报聘东泛棹，丝绸西运路，敦煌无量宝，流沙出土简，废墟古戍堡，咸有所论述，选题皆深妙。全编将问世，嘉惠宜非小。近岁游成都，草堂仰杜老，君献杜集多，因念君诗好。挂壁诵赠诗，宛如见君貌，再三长叹息，斯人谢世早。
            1983年9月作
    编者附记：贺昌群先生是已故著名史学家、社会科学院历史研究所研究员，当年在上海开明书店同叶圣陶先生长期同事。
