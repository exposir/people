### 芥末居杂记
黄永玉
1983-03-18
第8版()
专栏：

    芥末居杂记
    黄永玉　文并画
    西装客
    猴拾得西服一套，着之遍游林苑，学人举止，骄其同类，且随随问曰：何如？何如？风度佳乎？
    一老猴曰：尔不着人衣，尚是猴子本色，一着人衣，猴亦不似矣！
    文野之分
    家猪遇野猪于山林，颇羡其隐逸境界；诉与人相处苦况，且云不日将重返林莽，觅回自由。
    野猪笑曰：人若不将尔喂饱，绝无气力说此清高话也。
    馄饨担
    老人卖馄饨数十年，其所调味道浓烈醇厚，为他人所无。
    担头料瓶，辣椒、葱、蒜、姜、醋、芥、酱罗列有致，顺手拈来，如大匠拨弦。
    某日，好事者乱其料瓶秩序，老人手脚失度，大乱，气塞死于担下。
    病象
    象病喘，诸方莫验，獾介绍山南儒医诊治，乃一蚤也。
    蚤穷三日之功，跃跳于肤缝毛疏之间，了不知南北东西，忿然曰：獾子譃我，焉有象哉？
    比邻
    二穷画师比邻。
    一有米二升，一有豚肉二斤，各坐室中隔窗相傲。日暮，据所有于怀而腹中隆隆然。
    路过者见之曰：二君距欢乐仅三两步，何自苦若是？
    病恐
    人购一时计，恐失，购盒藏之，仍惴惴；购箱盛盒，复恐失；购佳锁锔之。一日，箱不翅而飞。（附图片）
