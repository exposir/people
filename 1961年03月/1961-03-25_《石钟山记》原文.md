### 《石钟山记》原文
苏轼
1961-03-25
第8版()
专栏：

　　《石钟山记》原文
　　　　　〔宋〕苏轼
    《水经》云：“彭蠡之口，有石钟山焉”。郦元①以为下临深潭，微风鼓浪，水石相搏，声如洪钟。是说也，人常疑之：今以钟磬置水中，虽大风浪，不能鸣也，而况石乎？至唐李渤，始访其遗踪，得双石于潭上，扣而聆之，南声函胡，北音清越，枹止响腾，余韵徐歇。自以为得之矣。然是说也，余尤疑之。石之铿然有声者，所在皆是也。而此独以钟名，何哉？元丰七年六月丁丑，余自齐安舟行适临汝，而长子迈将赴饶之德兴尉。送之至湖口，因得观所谓“石钟者”。寺僧使小童持斧于乱石间择其一二，扣之，“硿硿”然。余固笑而不信也。至其夜，月明，独与迈乘小舟至绝壁下。大石侧立千尺，如猛兽奇鬼，森然欲搏人。而山上栖鹘闻人声亦惊起，“磔磔”云霄间。又有若老人咳且笑于山谷中者，或曰：此鹳鹤也。余方心动，欲还，而大声发于水上，“噌吰”②如钟鼓不绝。舟人大恐。徐而察之，则山下皆石穴罅，不知其浅深。微波入焉，涵澹澎湃，而为此也。舟回至两山间，将入港口，有大石当中流，可坐百人。空中，而多窍，与风水相吞吐，有“?坎镗鞳”③之声。与向之“噌吰”者，相应如乐作焉。因笑谓迈曰：“汝识之乎？
  ‘噌吰’者，周景王之‘无射’④也；‘?坎镗鞳’者，魏献子之‘歌钟’⑤也。古之人不余欺也”。事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。
                               （录自《古文观止》卷十一）
      〔注〕①：郦道元，《水经注》作者。②、③ ：“噌吰”，读如“增宏”；“?坎镗鞳”，读如“款坎汤搨”。都是表示钟声的象声词。
      ④、⑤：“无射”，“射”读如“亦”，与“歌钟”都是著名的古钟。
