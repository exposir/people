### 叶帅早期诗作

1987-04-27
第8版(副刊)
专栏：

    叶帅早期诗作
    （选自一九二一年《剑余诗集》）
    一、送赵君益坚出发水东
    扬鞭驱万里，之子乐风尘。念我飘蓬意，思君奋翮身。燕然思窦碣，珠海拟汪伦。世乱谁非客，前程处处春。
    二、雨夜衔杯
    雨撼高楼醉不成，纵横豪气酒边生。会将剑匣拼孤注，又向毫锥汨绮情。入世始知身泛泛，结交俦侣尚平平。愁多无计寻排遣，澎湃声传鼓二更。
    三、羊石杂咏
    竞装奇骨落鸿荒，不向情场向战场，别有愁心易抽乙，晚风残角咽斜阳。
    晚风凉抹粉墙东，碎步微吟韵小虫，为数归鸿抬望眼，一枝春在小楼红。
    乍逸闲情事薄游，轻鸿飞上最高楼。明灯万点人如海，恍惚银河障女牛。
    春来跨马古城东，十里莺花潋滟红。鞭息徘徊亭畔路，绮怀缭绕白云中。
    四、梅
    心如铁石总温柔，玉骨珊珊几世修。漫咏罗浮证仙迹，梅花端的种梅州。
