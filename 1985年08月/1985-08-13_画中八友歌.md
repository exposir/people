### 画中八友歌
冯其庸
1985-08-13
第8版()
专栏：

    画中八友歌
    冯其庸
    为纪念抗日战争胜利四十周年，中国国民党革命委员会中央宣传部、中国美术家协会展览部主办京中书画家八人书画联展。八人者：王遐举、卢光照、许麟庐、肖劳、周怀民、秦岭云、黄苗子、潘素也。因效杜工部体作画中八友歌，聊纪一时之盛。
    肖书瘦劲似修竹。临风肖洒筋胜肉。王书点划生波桀。力透纸背韵胜绝。纵横更推苗子书。浓淡乾枯皆由之。以字作画画亦字。无怪世人迷如痴。山水独绝周怀老。马远夏珪信笔扫。云生于山波生水。看画却比看山好。平生最爱麟翁画。纵横萧疏无所戒。超以象外得其神。一尺翁画千金价。水墨淋漓秦岭翁。苍茫浑朴亦空蒙。看画顿觉翠扫空。篱豆花开是卢老。纵横捭阖随意好。有笔快如并州刀。剪取秋光入画稿。古雅独绝是潘公。一幅烟雨见惠崇。飒飒堂上松风起。不觉身在画图中。
