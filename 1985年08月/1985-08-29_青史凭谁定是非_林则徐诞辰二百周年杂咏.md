### “青史凭谁定是非”——林则徐诞辰二百周年杂咏
冒舒諲
1985-08-29
第8版()
专栏：

    “青史凭谁定是非”
    ——林则徐诞辰二百周年杂咏
    冒舒諲
        风雪征途懔陛辞，
        传牌州县诫萧规。
        栖遑节钺停骖日，
        正是夷船夜遁时。
    林则徐奉使驰驿广东查办海口事件，夙知州县驿站之累，并使役需索之繁。出京之日，传牌粤省沿途州县，不准铺张供奉与接受规礼。及道光己亥（1839年）正月二十五日，林则徐抵广州，夷商查顿闻风先遁，伶仃洋面之英国贩毒趸船亦驶离海口。三月初十日英领义律自澳门来，鸦片奸商颠地冀乘夜潜逃经截回；林则徐即派兵封舱、围守夷馆。义被迫禀复，情愿缴烟。以上俱见《信及录》历次札谕奏稿及与郑夫人书。
        微身许国挽棋残，
        毁誉由人志若磐。
        节帅豪言都快语，
        罂花不绝誓无还。
    自嘉庆、道光以降，国势渐衰，江河日下。林则徐别蒲城相国王鼎诗有云：“人事如棋浑不定”；国事正复如此。林则徐莅任之初，尝函告郑夫人，以身许国但求福国利民，与民除害，自身生死尚付诸度外，毁誉更不计及。其晓谕英商呈缴鸦片示有云：“一经查出，货尽没官，人即正法”，“若鸦片一日不绝，本大臣一日不回，誓与此事相始终”。
        主上圣明臣误国，
        雌黄廷寄两依违。
        千秋自有勋猷在，
        青简难凭妄是非。
    道光有“不虑卿等孟浪，但诫卿等不可畏葸”之嘉勉于前，旋又责以“轻启夷衅”，“深负委任”，“看汝以何词对朕？”竟诏令与邓廷桢谪戍伊犁。越岁，邓赐环东归，林则徐赋诗送别，不禁浩叹：“白头到此同休戚，青史凭谁定是非！”
        天穷人厄塞云低，
        落日孤臣瘦马西。
        “苟利国家生死以”，
        雨窗夜读任沾衣。
    林则徐《赴戍登程口占示家人》诗：“苟利国家生死以，岂因祸福避趋之。”
        昔日楼船寇国门，
        海疆一片出降幡。
        云台高密真强项，
        终竟南天未蒇勋。
    汉光武中兴，以邓禹为云台二十八将之首，封高密侯。
        百年雪恨不陈兵，
        海屿重飞汉旆旌。
        忠荩夜台应一笑，
        炎州长此乐清平。
    中英协议，香港、九龙重归祖国怀抱，雪湔一百四十年来国耻。
