### 华工苦
王维城
1960-06-03
第7版()
专栏：

    反美华工禁约文学选
    华工苦（新乐府）
    王维城
    华工苦，华工苦，跼天促地无门诉。当年欲辟新鸿蒙，招之使来作苦工。此时荜路山林启，挥之使去如敝屣。高鸟已尽良弓藏，禁工波及士与商。轮船到埠心惶惶，关员查检如虎狼。支节四体寸寸量，医生验疫都遭殃。药水当顶浇跄踉，纵无疾病也冻僵。验毕闭置木屋内，鞭笞呼叱若犬羊。警察监守肩荷枪，一言不合命随伤。朋友不能顾，亲族不敢望。欲饮无浆，欲饭无粮，霜欺雪虐，风雨傍徨。吁嗟乎！黑奴来去尚自由，肆毒惟我华人当。我言至此眦勿裂，发上冲兮齿龈血，普天之愤誓一泄。咄！同是圆颅方趾昂然血性好男子，胡为受辱乃如此，受辱不报非志士。志士登高一声呼，懦夫奋臂疮疲起。抵制抵制，同胞共矢；禁约不改，抵制不止，此而不抵制，真乃狗彘不若不如死！
