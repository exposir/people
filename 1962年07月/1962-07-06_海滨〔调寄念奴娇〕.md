### 海滨〔调寄念奴娇〕
郭化若
1962-07-06
第4版()
专栏：

    海滨〔调寄念奴娇〕
    郭化若
    其一南天辽阔，任长风奔吼，怒涛冲扑。渔阵扬帆天际逝，遥引群鸥众鹜。晓箭穿云，朝霞飘锦，竞媚风尘目。水操台上（注），掠空鹰过如镞。蓦地风满山楼，云迷霄汉，暴雨倾盆速。海沸天沉昏一片，鲛鳄鲸鲵相逐。转眼雷嗔，骄阳驱霭，洗尽人间浊。采虹高挂，天边飞迸红瀑。
    其二斜阳坠后，但二三渔火，远峰隐约。月泻银波光万点，波上星星争跃。夜半梦回，床前月白，枕底潮声作。奔腾万马，长风顿起天末。起舞，俯瞰沧溟，波涛无际，星斗胸前落。笑指零丁孤岛上，巧把瘟神轻缚。隔夜炮声，重洋烽火，四起交相错。东风万里，乾坤处处非昨。
    一九六一年秋初稿作于厦门鼓浪屿
  （注）水操台在鼓浪屿日光岩上，为郑成功训练水师之指挥台。
