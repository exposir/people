### 谋猷筹画  恂恂笃行
范敬宜
1999-09-10
第12版(周末副刊)
专栏：

　　谋猷筹画  恂恂笃行
　　范敬宜
　　仆尝谓友人曰：“予心中之长者可谓多矣，有可尊者，有可敬者，有可亲者，有可慕者，若四者兼而有之，则南阳袁公耳。”
　　何谓可尊？德高望重，而不居功自矜也；何谓可敬？清正廉明，而不孤芳自赏也；何谓可亲？谦冲平易，而不随俗自薄也；何谓可慕？博闻儒雅，而不恃才自炫也。一言之，曰自持，自牧，自重，自律。人生至此，庶几无憾焉。
　　予生也晚，于袁公心仪久矣，然长处江湖之远，缘悭一面。迨逾天命之年，奉调入京，始得识荆，乃知谋猷筹画之国士，实为恂恂笃行之学者，心益重之。自此常得忝列末座，坐沐春风。初闻其纵论经济，于邦国发展大计了然于胸，如数家珍，为之叹服。继随公出访东瀛，见其折冲樽俎，挥洒自如，有周公之风，为之心折。及读其诗文，气度雍容，深情远想，非寻常笔墨，为之击节。始信古人所谓君子立德立言，洵非虚语也。
　　公平生无他好，唯潜心于经济研究。著述等身，皆利国济民之策。政务之余，乐与新闻记者交。报刊不问大小，有求无不慨允，畅谈竟日而无倦色，故记者咸以良师益友事之。是以访谈之篇连年不绝，或论国是，或论经济，或论人生，或论艺事，闳中肆外，寓庄于谐，非学养深厚不能臻此。
　　丙子之年，为公八十初度，友人坚请将其历年访谈八十篇结集，曰《袁宝华访谈文集》。即将付梓，公嘱仆为序。窃思无含英咀华之笔，岂敢为名山之作赞一辞？然转念公以忘年之交相许，不厌浅陋，委以重托，又不敢有负雅望。遂商诸同好，录其所述，竭尽鄙诚，恭疏短引。览者倘能藉知公之道德文章于万一，则于愿足矣。（本文为《袁宝华访谈文集》序）
