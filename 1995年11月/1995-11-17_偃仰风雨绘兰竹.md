### 偃仰风雨绘兰竹
冯其庸
1995-11-17
第12版(副刊)
专栏：

　　偃仰风雨绘兰竹
    冯其庸
    天下何人画竹枝？金阊门里瓣莲居。三竿两节风和雨，未解平生折腰支。
    ——题蒋风白先生画竹
    蒋风白先生，是当代著名的老画家，其画兰竹，风行海内外。天下之喜兰竹者，无不奔走相求。
    蒋老早年从潘天寿大师学，攻山水、人物、花鸟，尽得潘老所传。后复专攻兰竹，数十年闭户默揣，蓄兰甚富，复有修竹千竿，月光灯影，晨露夕烟，取法无穷，于是风翁之兰竹皆活于纸上矣！
    或曰：风翁兰竹，可拟板桥。予则曰：当在板桥之上。何则？板桥兰竹，画有定式，笔有定势，盖胸有成竹故也。夫成竹者死竹也！今风翁之竹，随物赋形，偃仰风雨，胸无成竹，而笔有活竹矣！
    风翁所作花卉，如鲜露明珠，而所作翎毛，亦如欲闻空山鸟语，幽谷莺啭也！
    今风翁以八十高龄，始来京举办画展，以求问艺于京师，则其虚怀若竹，而亦自幽芳如兰矣！
    （本文为“蒋风白先生画展序”）
