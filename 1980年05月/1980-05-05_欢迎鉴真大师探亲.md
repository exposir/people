### 欢迎鉴真大师探亲
茅盾
1980-05-05
第5版()
专栏：

    欢迎鉴真大师探亲
            茅盾一代高僧幼便奇，鉴真十四即从师。家学渊源四分律，生涯勤护水田衣。两京寺院擅宏丽，楼台巧构有成规。建筑神奇细端详，利人又复学岐黄。广陵自古繁华地，师择此邦建道场。善男信女万千辈，来自东西南北方。顶礼焚香莲座下，悲田喜舍见慈祥。遣唐使者频来往，云是扶桑日出乡。象教自西而跨海，中华古国是桥梁。鉴真投袂欣然起，携带门徒赴海市。茫茫烟水罡风高，心向之邦何处是？诚开金石动天神，海若前驱报大喜。此时和尚已丧明，赖有广长舌代睹。奈良京洛隔海洋，风送梵音与法鼓。今日鉴真来探亲，扬州面貌已全新。欢迎现代遣唐使，友谊花开四月春。
        一九八○年一月十九日
