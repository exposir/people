### 《当代名家百梅图卷》序
史树青
1994-02-10
第4版(美术)
专栏：

　　《当代名家百梅图卷》序
    史树青
    昔人之论人生所好者，以山川、图史、卉木为尚。故屈平颂桔，沈约弹蕉；张衡奏忆桂之篇，宋玉制幽兰之曲。皆以寄高怀于香草，抒妙思于名花，古今一也。莲称君子，菊名隐逸，初经霜而垂萎，俱望雨而先零。至若涉凝冱而方开，非与苇萧同败；避群葩而独俏，不从桃李争妍者，其惟梅乎。
    谷牧先生，政务之暇，怡情文翰，丹青悦目，景物赏心。尝以邓尉探春，徘徊香雪之海；孤山访友，频过林逋之居。暗香疏影，引发诗情，照水寒枝，更宜妙绘。先生爱梅成癖，百感交丛，动雪湖之雅趣，授名家以写图，迎庾岭之春回，广折笺以邀客。时积日久，百幅厥成，所谓各凭妙手还天地，写出红梅十万枝者是也。
    先生复以时贤法绘，当代称奇，亟付装池，藉存宝墨。晴窗展对，冷艳清心，灯下卷舒，寒香满室。似此名品，应与众享，乃于八秩览揆之辰，发愿赠与炎黄艺术馆陈列。炎黄子孙，莫不称庆，用介眉寿，共祝大年。昔叔通陈老，曾有百梅之赠，以实故宫之藏，今谷牧先生，踵事增华，物有所托，关心祖国文物事业；振奋中华民族精神，叔老盛德不能专美于前也。
    黄胄先生，艺林钜子，书画名家；高馆宏开，收藏美富。感谷老之殷情，效喜神之故事，梅花百本，萃集一书，将付剞劂，以传久远，则宋伯仁百梅旧谱亦不能专美于前矣。
    余耽心绘事，老大无成，际此明时，无量赞颂。荷蒙雅令，嘱为弁言，谨书所感，以志欣幸云尔。
    一九九三年十一月谨序于北京东城竹影书屋。
    编者按：“当代名家百梅图”现在炎黄艺术馆展出。书将于本月中旬出版。此为著名学者史树青先生为该书所写的序言，情文并茂，妙自天成。（附图片）
    白梅图（中国画）　　　　　　　　　　何香凝
