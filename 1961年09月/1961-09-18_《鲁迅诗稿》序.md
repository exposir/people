### 《鲁迅诗稿》序
郭沫若
1961-09-18
第4版()
专栏：

    《鲁迅诗稿》序
    郭沫若
    鲁迅先生无心作诗人，偶有所作，每臻绝唱。或则犀角烛怪，或则肝胆照人。如“横眉冷对千夫指，俯首甘为孺子牛”，虽寥寥十四字，对方生与垂死之力量、爱憎分明，将团结与斗争之精神，表现具足。此真可谓前无古人，后启来者。
    鲁迅先生也无心作书家，所遗手迹，自成风格。融冶篆隶于一炉，听任心腕之交应，朴质而不拘擎，洒脱而有法度。远逾宋唐，直攀魏晋。世人宝之，非因人而奖也。
    然诗如其人，书如其人，荟而萃之，其人宛在。荀子劝学篇有云“学莫便乎近其人，学之经莫速乎好其人。”鲁迅先生，人之所好也，请更好其诗，好其书，而日益近之。苟常手抚简篇，有如面聆謦欬，春温秋肃，默化潜移，身心获益靡涯，文笔增华有望。
