### 射说
元好问
1961-09-12
第8版()
专栏：

    射说
    〔元〕元好问
    晋侯觞客于柳溪，命其子婿驰射。婿，佳少年也。跨蹑柳行中，胜气轩然，舞于颜间，万首聚观，若果能命中而又搏取之者。已而乐作。一射而矢堕，再而贯马耳之左。马负痛而轶，人与弓矢俱坠。左右奔救，虽肢体不废，而内若有损焉。晋侯不乐，谢客。
    客有自下座进者，曰：“射，技也，而有道焉。不得于心而至焉者，无有也。何谓得之于心？马也、弓矢也、身也、的也，四者相为一。的虽虱之微，将若车轮焉。求为不中，不可得也。不得于心，则不然。身一、马一、弓矢一、而的又为一。身不暇骑，骑不暇彀，彀不暇的，以是求中于奔驶之下，其不碎首折肢也，幸矣。何中之望哉！”（下略）
