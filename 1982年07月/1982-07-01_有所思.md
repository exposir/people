### 有所思

1982-07-01
第2版()
专栏：

    有所思
    胡乔木七十孜孜何所求，秋深深未解悲秋。不将白发看黄落，贪伴青春事绿游。旧辙常惭输折槛，横流敢谢促行舟？江山是处勾魂梦，弦急琴摧志亦酬。少年投笔依长剑，书剑无成众志成。帐里檄传云外信，心头光映案前灯。红墙有幸亲风雨，青史何迟辨爱憎！往事如烟更如火，一川星影听潮生。几番霜雪几番霖，一寸春光一寸心。得意晴空羡飞燕，钟情幽木觅鸣禽。长风直扫十年醉，大道遥通五彩云。烘日菜花香万里，人间何事媚黄金！先烈旌旗光宇宙，征人岁月快驱驰。朝朝桑垄葱葱叶，代代蚕山粲粲丝。铺路许输头作石，攀天甘献骨为梯。风波莫问蓬莱远，不尽愚公到有期。
