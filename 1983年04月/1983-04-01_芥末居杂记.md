### 芥末居杂记
黄永玉
1983-04-01
第8版()
专栏：

    芥末居杂记
    黄永玉  文并画
    宫商驴
    日中，驴独行于村道，四无所顾，欣然放歌。众村民午睡为驴歌所扰，群起以棍棒逐之。驴?之曰：人不识宫商若是。
    叔  叔
    鲸息于深海，一鲨鱼近前问候：“叔叔日安！”
    鲸合眼答曰：“嗯！尔佳否？” 
    鲨鱼答曰：“佳甚！”语落近前嚼鲸腹肉一块遁去。
    鲸痛而大呼曰：骗子！
    鲨于远处笑曰：何骗之有？尔岂非叔叔乎？余呼之即为食汝肉也。
    桌四足
    桌四足不齐，忐忑左右，鼎见而笑之曰：以我阔颈丰腰之躯，尚三足足矣，且不论崎岖，立地即稳。君足所撑持仅一板耳。拟可深思！
    桌自惭形秽，锯减一足，扑地不起。
    蚤  弄
    一蚤入尚书裤内，适早朝，帝见其挤眉弄眼，误为暗号，果捕得梁上刺客一名。赐尚书玉如意一对，簪花游街三日。
