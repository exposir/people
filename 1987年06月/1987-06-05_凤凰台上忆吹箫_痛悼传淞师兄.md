### 凤凰台上忆吹箫  痛悼传淞师兄
周传瑛
1987-06-05
第8版(副刊)
专栏：

    凤凰台上忆吹箫
    痛悼传淞师兄
    周传瑛
    福地姑苏，老郎呵护，昆坛历代名标。蕙兰桃坞，重育根苗。传习乐章粉墨，花开处，色色多娇。数一代戏场副丑，惟尔当朝。
    相招，死生兄弟，结连襟丝带，共济飘飖。念“国风”①血泪，荣辱同袍。六十六年相濡沫，梦归来醉眼酕醄；怎能再《扶头》《访鼠》②，幽谷吹萧！
    识传淞师兄于桃花坞五亩园昆剧传习所，屈指六十六年。风雨共舟，朝夕过从，荣辱同与，肝胆相照。艺事上受益良多，为人表率真诚笃。一朝仙去，有生之恨，无处可托。敬呈小词，祝英名遗声，永传千古。
              一九八七年五月
    ①指国风苏昆剧团。
    ②《绣襦记·扶头》淞兄饰乐道德、余扮郑元和，《十五贯·访鼠》淞兄饰娄阿鼠、余扮况钟，久为搭档。
