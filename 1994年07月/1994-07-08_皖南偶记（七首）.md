### 皖南偶记（七首）
胡绳
1994-07-08
第8版(副刊)
专栏：

　　皖南偶记（七首）
    胡绳
    合肥有感
    春花更比往时妍，云淡风轻四月天。
    三十六年犹未死，又来淮左悼先贤。
    　　　　谒皖南事变烈士陵园
    壮士难防背后枪，殒身鼠窃最堪伤。
    当时谁料八年后，百万雄师过大江。
    　　　　黄山
    　　　　（一）
    苍松迎客早相知，云海奇观久所思。
    贤主催人就笔砚，急收风物入新诗。
    　　　　（二）
    泉流不尽水潺潺，来自天边万壑间。
    老去羡人攀绝顶，自携筇杖望云山。
    　　　　（三）
    扶摇直上九霄重，来看悬崖百态松。
    夜雾渐生山影黯，远峰犹戴落霞红。
    　　　　（四）
    古松怪石不知年，翠嶂如屏列座前。
    别有奇峰天外降，时浓时淡伴云烟。
    　　　　（五）
    待雨峰峦送客行，愁容半掩渐云生。
    主人最是多奇算，借得黄山二日晴。
