### 诗五首
周南
1998-12-04
第11版(大地周刊·作家文苑)
专栏：

　　诗五首
　　周南
　　静海寺钟
　　百年伤心地，
　　萧条野寺中。
　　风云人事改，
　　肝胆古今同。
　　涤雪当年耻，
　　长鸣此日钟。
　　遥闻狮子吼，
　　回响万山空。
　　登石头城
　　解绶南行上故丘，
　　六朝人物擅风流。
　　摇来麈尾氛埃定，
　　敲罢棋枰虏运休。
　　羲献挥毫欺造化，
　　孙吴跃马却曹刘。
　　雨后朱雀桥头立，
　　箫鼓喧喧送客舟。
　　阳羡旧事
　　贤哉范大夫，
　　千载存遗爱。
　　沼吴位不居，
　　逍遥五湖外。
　　人传隐阳羡，
　　教民制陶鼐。
　　细读五千文，
　　饱食鲈鱼脍。
　　手植兰九畹，
　　悠然见世态。
　　憩息林泉下，
　　静坐闻天籁。
　　烟波渺无际，
　　浩荡失所在。
　　无锡寄畅园
　　海棠初绽
　　城春草木尽生烟，
　　雨后湖山一抹蓝，
　　自是天然姿色好，
　　淡妆含笑立庭前。
　　喜得湖石一片
　　磊磊一拳石，
　　空灵本自然。
　　貌经风雨皱，
　　身是浪涛穿。
　　未预补天事，
　　遂得滞世间。
　　携归几案上，
　　日日对云烟。
