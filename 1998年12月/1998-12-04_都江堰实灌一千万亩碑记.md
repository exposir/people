### 都江堰实灌一千万亩碑记
何开四
1998-12-04
第12版(大地周刊·周末副刊)
专栏：

　　都江堰实灌一千万亩碑记
　　何开四
　　古蜀多水患，成都平原尤甚。历代治蜀者均以治水为重。爰及秦时，李冰守蜀，慧眼独具，乃于岷江出山口凿离堆以建堰。设鱼嘴分其江，筑飞沙堰溢其洪，开宝瓶口引其水，三位一体，道法自然，势若蟠龙首尾相应；以图惠施于当时，泽被于后世。其设计之精密，营构之宏伟，实创科学治水之先例，建华夏文明之奇观；征之四海，亦无出其右者。自秦以降，都江历经修整，治堰代不乏人，“深淘滩，低作堰”，“遇湾截角，逢正抽心”，世代承传。由是，水晏河清，岁岁安澜，自流灌溉三百万亩；川西沃野千里，水旱从人，禾黍连云，稻粳如金；有唐一代，“扬一益二”称于天下，水能兴邦，此之谓也。然水运系乎国运，风流人物还看今朝。贞下起元，岷山雪霁，都江一新其颜。建国伊始，百废待兴，人民政府即拨巨款抢修渠堰，增其旧制，以期不误农耕。继而高瞻周览，更图斯变。既承先贤治水之余绪，改造渠系，扩建灌区，强化管理；复倡科技兴水，综合调治，兼及供水、发电、漂木、养鱼、旅游之利。四十载风雨晦明，励精图治，灌区抟扶摇直上，雄踞全国之首。今日之都江，犹古堰、非古堰也。人民渠、东风渠、三合埝，灵水泉涌；黑龙滩、三岔湖、鲁班水库，湖光潋滟；龙泉洞穿，天工开物，西水东渐，泽及川中丘陵，浸润六地市三十四县。迄于公元1993年春，农田实灌一千万亩。党政军民，额手称庆，都江水暖，功莫大焉，德莫大焉。值此古堰创建二千二百五十周年之际，改革开放，国运大昌，玉垒迎春，海岳浮祥，特刊石立表，以纪勋烈；伟哉中国人，伟哉都江堰！
