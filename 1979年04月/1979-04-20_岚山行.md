### 岚山行
赵朴初
1979-04-20
第5版()
专栏：

    岚山行
    赵朴初
    一九七九年四月十六日随邓副委员长暨同人至岚山参加周总理诗碑揭幕典礼曾赋七律一章意有未尽再作此诗
    同伴促出门，言向岚山去。天公如有意，潇潇助幽趣。溪流清见底，松黛映眉宇。恍见当时人，行吟湿布屦。深思寻哲理，穿云得妙悟。不期六十年，一线通今古。揭幕见诗碑，阳光透层雾。山川与草木，尽是会心处。主人多美辞，字字出肺腑。宾指中天日，光明今无阻。群贤皆大悦，少长咸鼓舞。共读碑上诗，石亦能言语。逢兹千载盛，足慰平生苦。永铭兄弟情，长留友邦土。忽听歌声发，唐音杂俳句。抚今怀往昔，感激抑难住。悲欣集一时，泪作岚山雨。
                            四月十七日
