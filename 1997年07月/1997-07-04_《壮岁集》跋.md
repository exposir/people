### 《壮岁集》跋
黄裳
1997-07-04
第11版(书评)
专栏：

　　《壮岁集》跋
    黄裳
    凡兄有诗草一卷。间尝语余，他日付刊，请为撰一小跋。月前乃以全集清稿见示，草草读一过，掩卷沉思，慨然兴感。凡兄为名记者、新诗人，早日有《往日集》，惊才绝艳，流誉人间。而晚岁更得旧体盈帙，琛奇瑰丽，夺人目睛，是固贤者无所不能，然取径虽殊，初怀不异，一字一句，皆于性情中流出，乃能动人，此理固不易也。忆与兄初识，在一九四六年。时皆年少，握手欢然，宛如宿识。杯酒论文，狂言惊座，前尘影事，恍在目前。而三十年来，相见不时。岁在丁酉，遭逢蹉跌，亲知交绝，谈笑无人。乃于此际，得兄远道问存，天末故人，临风怀想，涸辙之鲋，珍此呴沫。尝以定庵赠粤人黄蓉石诗“不是逢人苦誉君，亦狂亦侠亦温文”赠之。窃以此二语可尽兄之丰神心事也。此集中多感事怀人之作，老师宿儒，巾帼奇士，来兄笔下，宛转可怜。而四十年来，时世迁流，民生荣瘁，亦往往于此见之。推为诗史，谊无可辞。固个人亦时代之小沧桑也。是当善校精镌，留赠后人。此意曾于香江重晤时郑重言之，愿兄勿以闲言语视之也。
    （《壮岁集》，陈凡百庸著，一九九○年香港何氏至乐楼刊。前有何耀光、钱钟书、饶宗颐三序。）
