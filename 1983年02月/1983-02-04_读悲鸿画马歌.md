### 读悲鸿画马歌
李庚
1983-02-04
第8版()
专栏：

    读悲鸿画马歌
    李庚
    徐悲鸿纪念馆建成开幕，劫余精品长存，重见喜何如之！捡出旧作以贺，为崇其画其人，非今日始也。“一洗万古凡马空”，杜甫名言尊曹公。曹霸写真未得见，我今岂羡玉花骢。韩干画肉不画骨，御马膘肥四海穷。公麟白描亦驯马，圉前伫立睨春风。子昂用笔有媚态，百驹如人非我宗。春游虢国夸良骥，鞭驱俯仰何真龙。寒鸦瘦马等而下，文丐弄墨悲秋声。供奉毫端留烙印，画苑焉能凡马空！百千轴卷难称意，古今画马推徐公。悲鸿画马世无匹，对之颠倒心相倾。淋漓挥洒出神骏，如鹰矫首尾奔星。披鬃长啸无羁勒，试敲峻骨带铜声。风从草偃闻雷急，追云逐电四蹄轻。驰骋所向皆空阔，千里真堪共死生。悲鸿笔下无凡马，几曾伏枥供骑乘。去来大野犹嫌束，踏尽穷荒不解平。世人画马唯图马，悲鸿画马赋真情。豺虎冠缨旧中国，横眉冷对问苍穹。血流沃土倭兵走，心忧如焚长沙城。扪胸谁餍生?饱，天涯焉托泪沾霜。自伤健足果何用，逆风引领望愚公。山河累战归民主，高步悬崖永夜终。欢呼百载沉疴起，喜见崎岖大道通。悲鸿画马非为马，美人香草寄平生。长歌不尽心中意，连翩浮想有余衷。悲鸿腕底开生面，技融中外化丹青。浓晕淡染今用古，精微广大夺神工。天下几人尝画马，天下何人过悲鸿？一代画师今已矣，长留瑰宝立青松。此马由来出旧垒，星移地转再难逢。魅力迷人垂不朽，层楼再上待新功。前人斗笔今人手，群峰争耸插晴空！
    七五年春，索居罗山干校，偶得悲鸿画马集残页。揣摩反复，浮想终宵，不能自已，起作长歌，略抒所见。后以示人，或谓过誉。余曰，艺术本贵于独到，欣赏复何伤乎偏爱。任画师各极其长，容观者情有所钟；百舸放诸四海，舵工利导中流，则百花盛矣，艺术幸甚！
    诗第二节多句，来自悲鸿画意并画马题词言志。
