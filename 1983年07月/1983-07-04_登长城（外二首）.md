### 登长城（外二首）
虞愚
1983-07-04
第8版()
专栏：

    登长城（外二首）
                        虞　愚
    五洲宾客簇长城，揽胜攀梯壮此行。已放晴天增浩荡，终昂羸骨对峥嵘。云连碧海关山险，风定黄河日月明。俯视千峰蓬块耳，高吟气欲盖幽并。
        留题厦门植物园
    南北驱驰亦已劳，犹饶余兴托诗骚。摩空维石岩岩起，横野飞鸿点点高。种树莳花望玄圃，引泉啜茗对神皋。八闽自爱家山美，饱听天风与海涛。
        读新编鲁迅传略感题
    史实爬梳尽，新编大义存。高怀照苍莽，直笔警顽昏。冷对千夫指，身为百世尊。光芒遥可接，借此涉篱樊。
